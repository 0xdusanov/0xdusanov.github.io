ПСАЛАМ 50
Помилуј ме, Боже, по великој милости својој,
и по обиљу милосрђа свога очисти безакоње моје.
Опери ме сасвим од безакоња мога,
и од греха мога очисти ме,
јер ја знам безакоње своје
и грех је мој стално преда мном.
✚
Теби јединоме сагреших,
и зло пред Тобом учиних,
да се оправдаш у речима својим
и да победиш кад Ти суде.
✚
Гле, у безакоњима се зачех,
и у гресима роди ме мати моја.
Јер гле, истину љубиш,
и јављаш ми незнано и тајно свемудрости своје.
✚
Покропи ме исопом, и очистићу се;
опери ме, и бићу бељи од снега.
Дај ми да чујем радост и весеље,
да се прену кости потрвене.
✚
Одврати лице своје од грехова мојих,
и сва безакоња моја очисти.
Срце ми чисто саздај, Боже,
и дух прав обнови у мени.
✚
Не одбаци ме од лица Твога,
и Духа Твога Светога не одузми од мене.
Дај ми радост спасења Твога,
и духом владалачким учврсти ме.
✚
Научићу безаконике путевима Твојим,
и непобожни ће се обратити Теби.
Избави ме од крви, Боже, Боже спасења мога; обрадоваће се језик мој правди Твојој.
✚
Господе, отвори усне моје,
и уста ће моја казивати славу Твоју.
Јер, да си хтео жртве, принео бих;
за жртве паљенице не мариш.
Жртва је Богу дух скрушен;
срце скрушено и смерно Бог неће презрети.
✚
По благости својој, Господе, чини добро Сиону, нека се подигну зидови јерусалимски.
Онда ће Ти бити миле жртве правде,
приноси и жртве паљенице;
тада ће метати на жртвеник Твој теоце.
✚